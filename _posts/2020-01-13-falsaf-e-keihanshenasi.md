---
title: درآمدی به فلسفه کیهان‌شناسی  
titleFa: درآمدی به فلسفه کیهان‌شناسی
author: makrami
page: 328
publisher: negahemoaser
pubDate: ۱۳۹۲
reviewer: mzamani
coverImg: "/assets/img/coverAkrami.jpg"
categories: [philosophy]
tags: [cosmology, philosophy, astronomy, philosophy-of-science]
---

#### مدخل

نشرِ نگاه معاصر کتابی را از موسی اکرمی با عنوانِ «درآمدی به فلسفه‌ی کیهان‌شناسی» منتشر کرده است. تا همین‌جا خبر می‌تواند مسرت‌بخش باشد: دانشیارِ یکی از معدود گروه‌هایِ فلسفه‌یِ علمِ ایران که علاوه بر فلسفه، تا مقاطعِ عالی، فیزیک هم خوانده است، پس از ترجمه و تالیف چند کتاب و سال‌ها تدریسْ در حوزه‌ای دست به تالیف زده است که پیش‌تر درآن‌باره کتابی به فارسی، اعم از تالیف و ترجمه، منتشر نشده است. اگر کمی کنج‌کاوتر باشیم درخواهیم یافت که تالیف یا ترجمه‌یِ کتابی با این موضوع و عنوان در زبانِ انگلیسی هم سابقه ندارد؛ نویسنده هم متذکرِ این نکته شده است. اما خواندنِ بخش‌هایی از مقدمه، باعث شد خوش‌بینی و مسرتِ اولیه‌ام دود شود و به هوا برود:

> «برای نوشتن این رساله بر آن شدم که هرگز به گونه‌ئی مستقیم و خودآگاهانه به اندیشه‌های هیچ کیهان‌شناس و فیلسوفی نپردازم، و تنها آنچه را در نهان‌خانۀ جان و خردم نشسته است، و چه‌بسا در خودآگاه خویش از آن آگاهی ندارم، بیابم و بنگارم (تنها درستی برخی دانسته‌های عددی مرتبط با کیهان فیزیکی را با نوشته‌های در دسترس همگان سنجیده‌ام)» (15)[[1\]](#_edn1)

> «و بدین‌سان این رساله، در جایگاه نخستین رساله‌ئی که فرنام شکوهمند «فلسفۀ کیهان‌شناسی» را دارد، از شامگاهان چهارشنبه پانزدهم آذرماه تا نیمروزان پنج‌شنبه دوازدهم بهمن‌ماه 1391، آرام‌آرام همراه با کارهای زندگی روزمره و دانشگاهی، بر صفحۀ رایانه به نگارش درآمد؛ ولی نه همچون کتابی دانشگاهی با ساختار پژوهشی مستند به نوشته‌های دیگران، بل همچون سرودن یک شعر که در آغاز تنها احساسی وجود دارد، یا همچون نگارش داستانی تودرتو و سرشار از رویدادها که در آغاز تنها اخگری از آن در ذهن است، یا همچون بافتن قالی‌ئی با پیرنگی ناروشن که گره به گره آفریده می‌شود، یا همچون توماری که هرآن گشوده می‌شود بی‌آن‌که بدانیم در آن بدرستی چه چیز نوشته شده است.» (15)

واگذاشتنِ تالیفِ کتابی فلسفی و جدی به ناخودآگاه و لحظاتِ مرده‌ای که طیِ دو ماه بین رتق و فتق امور دست می‌دهد، خلافِ تدبیر می‌نماید؛ مخصوصن مباحثی که بزرگانِ علم و فلسفه به بسیاری از مفرداتِ آن پرداخته اند و موی‌ها شکافته اند و برهان‌ها آورده اند و نقدها کرده اند. متاسفانه ذی‌المقدمه درخورِ مقدمه است. چنان‌که منتظَر است، کتاب پر از بی‌مبالاتی‌هایِ ناخودآگاه و شتاب‌زدگی‌‌هایِ ملازمِ انجامی کاری چنین در اوقاتی چنان است.

واگذاشتنِ تالیفِ کتابی فلسفی و جدی به ناخودآگاه و لحظاتِ مرده‌ای که طیِ دو ماه بین رتق و فتق امور دست می‌دهد، خلافِ تدبیر می‌نماید؛ مخصوصن مباحثی که بزرگانِ علم و فلسفه به بسیاری از مفرداتِ آن پرداخته اند و موی‌ها شکافته اند و برهان‌ها آورده اند و نقدها کرده اند. متاسفانه ذی‌المقدمه درخورِ مقدمه است. چنان‌که منتظَر است، کتاب پر از بی‌مبالاتی‌هایِ ناخودآگاه و شتاب‌زدگی‌‌هایِ ملازمِ انجامی کاری چنین در اوقاتی چنان است.

کتاب چهار فصل دارد: 1- درآمدی به واقع‌گراییِ علمی (صفحه‌هایِ 21-69)؛ 2- درآمدی به فلسفه و فلسفه‌یِ علم (صفحه‌هایِ 79-172)؛ 3- درآمدی به کیهان‌شناسی: از کیهان تا کیهان‌شناسی (صفحه‌هایِ 175-222) و 4- درآمدی به فلسفه‌یِ کیهان‌شناسی (صفحه‌های 231-310).[[ii\]](#_edn2) با نگاهی به فهرست می‌توان دریافت که دو فصلِ اول، که باید تمهیدی برای دو فصلِ آخر باشند، حجمی بیش از دو فصلِ آخر دارند که منظورِ نظرِ اصلیِ کتاب اند. دیگر این که ظاهرن ترتیبِ فصل‌هایِ یک و دو مناسب نیست. واقع‌گراییِ علمی یکی از مباحثِ فلسفه‌یِ علم است. مقبول به نظر نمی‌رسد که اول مبحثی، کمابیش تخصصی، را در حوزه‌ای مطرح کنیم و پس از آن تازه درآمدی بر آن حوزه بیاوریم. خواندنِ مقدمه و فهرست ناامیدکننده بود. حال به متنِ کتاب می‌پردازم. آن‌چه در نقدِ این کتاب می‌نویسم، تنها حاصلِ بررسیِ فصلِ اولِ آن است. نقدهایِ خود را در پنج بخش تبویب کرده ام و در آخرْ بخشی کوتاه را به نتیجه‌گیری اختصاص داده ام.

####  1- خطاهایِ «ویراستارانه»

ویراستارانه خواندنِ این خطاها بیش‌تر برآمده از خطاپوشی و حسنِ نظرِ من است. این خطاها چنان آشکار اند که مناسب نیست سببِ ارتکابِ آن‌ها را نفهمیدنِ برخی مسایل بدانیم و شایسته است که بیش‌تر معلولِ شتاب و عدمِ دقت دانسته شوند. در ادامه برخی از چنین خطاهایی را نقل می‌کنم و کمی درباره‌یِ آن‌ها توضیح می‌دهم.

1- «تعلیل عبارت است از یافتن و بیان هرگونه علت یک چیز.» (26)

معادلِ «تعلیل» در پاورقی «causation» آمده است که به معنایِ علیت است.

2- «نفی احتمالی امکان توجیه در شناخت» (33)

معنایِ عبارت را نفهمیدم. با توجه به بافتار، نزدیک‌ترینِ منظورِ ممکن این است: امکان این‌که توجیهْ شرطِ لازمِ معرفت نباشد. اما چون سپس‌تر نقدِ گلدمن بر تعریفِ استاندارد از معرفت در مقاله‌یِ «نظریه‌ای علی درباره‌یِ شناختن» از سنخی دیگر دانسته شده است، این تعبیر با متن سازگار نیست. گلدمن در همین مقاله، از جمله، مدعی است که طبقِ نظریه‌یِ ‌او ممکن است باورِ کسی به گزاره‌ای مفیدِ معرفت باشد، بی‌آن‌که آن باور، به معنایِ کلاسیکِ کلمه، موجه باشد.

3- «دستگاه باور مدعی شناخت عبارت است از مجموعۀ به هم پیوسته‌ئی از باورها که از سوی باورمندان شناخت شمرده می‌شوند» (33)

چیزی که از «دستگاه باور مدعی شناخت» فهمیده می‌شود این است که برخی دستگاه‌هایِ باورْ ادعا می‌کنند که شناخت اند، که البته مهمل است. اما از ادامه‌یِ نقلِ قول برمی‌آید که منظورْ دستگاهِ باوری است که *واجدِ آن*، نه *خودِ دستگاه*، مدعی است که باورهایِ آن دستگاهْ مفیدِ معرفت اند. این اصطلاح بارها در متن تکرار شده است. از این جمله در بخشِ 3 هم یادی خواهم کرد.

4- «روش‌شناسی عبارت است از

1) مجموعۀ سامانمندی از روش‌های ویژه در یک دستگاه باور مدعی شناخت برای بررسی سامانمند جُستار پژوهش» (35)

احتمالن نیازی به تذکر نیست که فرقی است فارق میانِ صرفاً سیاهه‌ای از روش‌ها را به دست دادن و روش‌شناسی.

5- «برساخته‌های زبانی بهره‌گیر از زبان طبیعی در آفرینش جهان‌های ناشناختی-ناهنجارین ادبی»(36)

این عبارت قرار است یکی از گونه‌هایِ غیرعلم را تعریف کند. من که چیزی از آن درنیافتم. شاید منظور داستان باشد. والله اعلم.

6- در همان صفحه یکی دیگر از انواعِ غیرعلم چنین معرفی شده است:

> «گونه‌ای از جهان‌های آهیخته یا برساختی که پدیدآوری آنها پیوندی مستقیم با شناخت یا ارزش ندارد.»

واضح است که *جهان‌ها* نمی‌توانند گونه‌ای *علم* باشند. در دیگر فقرات نیز ناعلم‌ها گونه‌ای دستگاهِ باورِ مدعیِ شناخت (کذا) دانسته شده اند و نه گونه‌ای جهان.

7- در فصلی که، با توجه به عنوان‌اش، باید در آن آموزه‌هایی بررسی شوند که ترکیبی از برخی آموزه‌هایِ واقع‌گرایی و برخی آموزه‌هایِ ضدِواقع‌گرایی اند، از جمله آمده است:

> «در هم‌آمیزی پادواقع‌گرایی شناخت‌شناختی و پادواقع‌گرایی دلالت‌شناختی» (61)

که ترکیبی از دو آموزه‌یِ ضدِواقع‌گرایانه است و نه چنان‌که وعده داده شده بود، ترکیبی از برخی آموزه‌هایِ وقع‌گرایی ضدِ.اقع‌گرایی. از تعریفی که سپس‌تر به دست داده شده هم برمی‌آید، که نمی‌توان آن را غلطی مطبعی دانست.

8- در صفحه‌یِ 63 نویسنده در فهرستی بلندبالا از انواعِ ضدِواقع‌گرایی، و در کنارِ، از جمله، نسبی‌گرایی و ابزارگرایی و ساختارگرایی، از «فرااستقرای بدبینانه» و «تعین ناقص» هم یاد کرده است. واضح است که این دو *مکاتبی* ضدواقع‌گرایانه نیستند، *استدلال*‌هایی به نفعِ ضدِواقع‌گرایی اند.



#### 2- تعارض‌هایِ آشکار

قطعِ نظر از درستیِ تعریف‌ها و آموزه‌هایِ کتاب، بین برخی از آن‌ها، تعارض‌هایی آشکار وجود دارد. در ادامه نمونه‌هایی از این تعارض‌ها را می‌آورم.

1- نویسنده در اوایلِ فصل گفته است:

> «گزاره عبارت است از درون‌مایه یا معنای یک جملۀ خبری معنادار که ممکن است راست یا دروغ باشد.» (26)

و چند صفحه بعد یکی از ملاک‌هایِ تمایزِ گزاره‌هایِ علمی و غیرعلمی را این دانسته است:

> «آیا عناصر گزاره‌ها یا مجموعۀ گزاره‌ها و همچنین هماد [/ کل] گزاره یا مجموعه‌ی گزاره‌ها معناداراند؟» (38)

یعنی ابتدا گزاره را معنایِ جمله‌یِ خبری می‌داند و سپس از معنا داشتنِ گزاره می‌پرسد. یعنی می‌پرسد: آیا معنایِ جمله‌هایِ خبری معنا دار اند؟ اما پرسش از این که آیا معنای فلان امر معنا دارد، پرسشِ مقبولی نمی‌نماید.  

2- علم در کتاب چنین تعریف شده است:

«علم عبارت است از گونه‌ئی دستگاه باور مدعی شناختِ جهان طبیعی و جهان انسانی، ساخته‌شده از گزاره‌های آروینی، یا فروکاستنی به گزاره‌های آروینیِ برآمده از مشاهده یا آزمایش یا نگره‌های پذیرفتۀ پیشین دربارۀ هستومندهای جهان طبیعی و انسانی.» (33) («آروینی» یعنی تجربی)

یعنی علمی بودن ملازم با تجربی بودن و/یا درباره‌یِ موجودات طبیعی و انسانی بودن دانسته شده است. چند صفحه‌یِ بعد، نویسنده، با تذکرِ این نکته که می‌خواهد حقایقی بیش‌تر از علم که پیش‌تر تعریفی از آن به دست داده است، بگوید، در ذیلِ رده‌بندیِ علوم یکی از انواعِ علم را چنین برمی‌شمارد:

«علم‌های دیسال {=صوری}[[iii\]](#_edn3) تنها به پیوندهای گوناگون میان نشانه‌ها یا نمادهای دیسال، در چهارچوب قاعده‌های ویژه، می‌پردازند. {...} برجسته‌ترین نمونه‌های علم دیسال عبارت‌اند از ریاضیات، منطق و علم‌های رایانه‌یی.» (39)

یعنی ریاضی و منطق، که معمولاً غیرِتجربی و درباره‌یِ اموری جز موجودات طبیعی و انسانی قلم‌د‌اد می‌شوند، را نیز علم شمرده است و پیش‌تر علم را تجربی دانسته بود. شاید گمان کنید نویسنده قائل به نظری شاذ است و ریاضی و منطق را هم تجربی می‌داند. اگر چنین می‌بود ملازمِ تجربه دانستنِ علم و در عینِ حال علم خواندنِ ریاضی و منطق در تناقض نمی‌بود. اما چنین نیست:

«آشکار است که هستومندهای تراز سوم {چند سطرِ قبل آمده است که «هستومندهای تراز سوم» شامل موجودات ریاضی هم می‌شوند} در چهارچوب علم، چونان یک دستگاه باور مدعی شناخت آروینی، نمی‌گنجند و متعلَّق دستگاه مدعی شناخت دیگری‌اند.» (49)

3- یکی از تعریف‌هایِ متعددی که نویسنده از واقع‌گرایی به دست داده است، این است:

«باور به هستومندهای واقع یا واقعی در برابر هر آن‌چه انگارین، پدیدارین، آهیخته، یا نگری است» (41)

یعنی، به نظرِ نویسنده، نظری و مجرد بودن (یا به تعبیرِ نویسنده «نگری و آهیخته بودن») در مقابلِ واقعی بودن اند. اما نویسنده، تنها چند سطر بعد و در همان صفحه، می‌گوید طبقِ برخی نگره‌ها موجوداتِ نظری و مجرد می‌توانند واقعی باشند.  

4- اما شاهکارِ تعارض این است:

> «هرگاه برای باور به یک گزارۀ علمی دربارۀ یک هستومند دلیل‌های درخور وجود داشته باشد، آن‌گاه آن گزاره از ارزش راستی برخوردار است، و، چنان‌که خواهیم گفت، هرگاه یک گزاره از همنهشتی با واقعیت آن‌چه بدان دلالت دارد (در ناوابستگی‌اش به ذهن) برخوردار باشد، آن‌گاه یک گزارۀ علمی (آروینی) «راست» خواهد بود.» (55)
>

مشخص نیست که او از «ارزش راستی» چه مراد می‌کند. اگر منظور ارزش صدق یا کذب داشتن (truth value) باشد، طبقِ جمله‌یِ اول پاراگراف تنها گزاره‌هایی ارزش صدق و کذب دارند که دلیلِ خوبی برای‌شان وجود داشته باشد، یعنی برای این که گزاره‌ای کاذب باشد، که یکی از حالت‌هایِ ممکن ارزش صدق و کذب داشتن است، باید دلیل خوبی برای صدقِ آن گزاره وجود داشت باشد، که البته ادعایِ نامقبولی است. شاید منظور از «ارزش راستی» صدق (truth) باشد. در این صورت، نویسنده در اولِ پاراگراف دلیلِ درخور داشتن را برای صادق دانستن کافی دانسته است. یعنی امکانِ باورِ کاذبِ موجه را نفی کرده است، که البته خطا است، مگر این که به خطاناپذیریِ توجیه باور داشته باشیم. امروزه این نظر شاذ است و نویسنده هم بدان تصریح نکرده است. بیایید هم‌دلانه متن را بخوانیم و فرض کنیم نویسنده تلقِ معرفتی از صدق، یا تلقی تحقیق‌گرایانه از صدق، را پذیرفته است. یعنی، مانندِ کسانی چون دامت، صادق بودن را بدین معنی گرفته است: شیوه‌یِ تحقیقی وجود دارد که علی‌الاصول می‌توان به آن دست یافت (دقت کنید که این متفاوت است با تحقیق‌گرایی در معنا: علی‌الاصول شیوه‌ی تحقیقی وجود دارد). در این تعریف صادق بودن، به نحوی، به توانایی شناختی ما وابسته است. این تعریف از صدق هم‌چنین نافیِ اصلِ طردِ شقِ ثالث است و حداقل یکی از ملاک‌هایی که نشان می‌دهد نظریه‌ای ضدِواقع‌گرایانه است، این است که در آن نظریه اصلِ طردِ شقِ ثالث صادق نیست. یعنی اگر نویسنده چنین تعریفی را از صدق بپذیرد، نقدن، ضدِواقع‌گرا است؛ هرچند خواهیم دید که خود را واقع‌گرا می‌خواند. در نظر داشته باشید که اطرافِ مناقشه‌یِ واقع‌گرایی و ضدِواقع‌گرایی علمی واقع‌گراییِ متافیزیکی را پیش‌فرض می‌گیرند.

تعارضِ مهم‌تر با خواندنِ جمله‌هایِ پایانیِ نقلِ قولِ بالا آشکار می‌شود. این جمله‌ها بیانگرِ نظریه‌یِ تطابقیِ صدق اند (نویسنده از «همنهشتی» مطابقت مراد می‌کند) که نظریه‌ای واقع‌گرایانه درباره‌یِ صدق است؛ یعنی طبقِ آن صدق و کذب اموری عینی و مستقل از معرفت ما اند و نه اموری مربوط به نحوه‌یِ معرفتِ ما. واضح است که این دو نظریه، نظریه‌یِ معرفتیِ صدق و نظریه‌یِ تطابقیِ صدق، قابلِ جمع نیستند. اما نویسنده چنان نوشته است که گویی این دو تعریف از صدق معادل اند.

تکلیفِ نویسنده با صدق اصلن روشن نیست و نارواهایِ بسیاری درباره‌یِ این مفهوم گفته است. از جمله:

5- «جملۀ خبری راست عبارت است از یک جملۀ خبری که هرگاه شنونده یا خواننده آن را بشنود یا بخواند بتواند پس از زمانی کوتاه یا بلند، از راه سنجش با واقعیت یا گزاره‌های پذیرفته‌شدۀ پیشین، آن جمله را بپذیرد.» (25)

جملۀ خبری دروغ عبارت است از یک جملۀ خبری که هرگاه شنونده یا خواننده آن را بشنود یا بخواند نتواند پس از زمانی کوتاه یا بلند، از راه سنجش با واقعیت یا گزاره‌های پذیرفته‌شدۀ پیشین، آن جمله را بپذیرد.» (25)

این تعریف، با وضوحی بیش از اوایلِ نقلِ قولِ بالا، به تلقیِ معرفتی از صدق *نزدیک* است، اما *همان* نیست. طبقِ این تعریف، اگر نتوان جمله‌ای را پذیرفت، کاذب است. اما، مثلن در تلقیِ دامت، اگر جمله‌ای قابلِ تحقیقِ تجربی نباشد، آن جمله فاقدِ ارزشِ صدق است. احتمالن نظری که در نقلِ قولِ بالا آمد سابقه‌ای ندارد و از آنِ خود نویسنده است. چون دیگران دریافته بودند که بسیاری جمله‌ها هستند که نه خودشان قابلِ تحقیق اند و نه نقیض‌شان. فرض کنید S چنین جمله‌ای باشد. طبقِ نظرِ نویسنده چون S قابلِ تحقیق نیست، یا یه اصطلاحِ او «پذیرفته» نمی‌شود، کاذب است. به دلیلی مشابه ~S هم کاذب است. یعنی طبقِ نظرِ نویسنده هم S کاذب است و هم ~S. شاید حدس زده باشد که چرا این نظر قائلی در تاریخِ فلسفه ندارد.

نویسنده چند سطر بعد تعریف‌هایِ انسجام‌گرایانه و تطابقی از صدق را هم آورده است:

> «راستی [/ صدق] و دروغ [/ کذب] عبارتند از ویژگی یک جملۀ خبری یا حملی به گونه‌ئی که بتوان آن جمله را با تعریف ویژه‌ئی برای راستی، برای نمونه همنهشتی با واقعیت یا همخوانی با پذیرفته‌های پیشین پذیرفته می‌شود، یک جملۀ راست[= صادق] و دروغ [=کاذب] دانست.» (26)
>

هم‌خوانی با باورهایِ پیشین را *ملاک* صدق دانستن همان قائل بودن به نظریه‌ی‌ِ انسجام است که یک‌سره با نظریه‌یِ تطابقیِ صدق متفاوت است. (دقت کنید که اگر کسی انسجام را نشانه‌ی صدق، و نه ملاکِ آن، بداند، الزامن به نظریه‌یِ انسجام درباره‌ی صدق قائل نیست. اما این‌جا نویسنده در مقامِ *تعریف*ِ صدق است و نه بیانِ *نشانه*‌هایِ صدق). نکته این است که در این نظریه هم ارزشِ صدقِ گزاره‌ها ربطی به اتفاقات جهان ندارند، بلکه رابطه‌ها‌یِ‌ آن‌ها با گزاره‌هایی دیگر ارزشِ صدقِ آن‌ها را تعیین می‌کنند. چنین تلقی‌ایِ از صدق، بسیاری از استدلال‌هایِ دو طرفِ مناقشه‌یِ واقع‌گرایی و ضدِواقع‌گرایی علمی را از اساس بی‌وجه می‌کند.

واقعن وقتی کسی درکی به‌سامان از مفهومی ندارد، چرا باید درباره‌یِ مباحثی کتابی بنویسد که، چنان‌که در بخش‌هایِ 4 و 5 خواهیم دید، آن مفهوم جای‌‌گاهی محوری در آن‌ها دارد؟



#### 3- تعریف‌هایِ اشتباه

در این کتاب نویسنده بخشِ مهمی از همِّ خود را بر تعریفِ اصطلاحات، اعم از فلسفی و غیرِفلسفی قرار داده است. اما این تعریف‌ها در بسیاری موارد نادرست یا نادقیق اند. برخی از آن‌ها را ذکر می‌کنم.

1- «هوش: عبارت است از توانش تاثیرپذیری یک هستومند طبیعی یا ساختگی }...{ از چیزی }...{ و گونه‌ای پردازش تاثیر تا بر پایۀ آن بتواند به کنش‌گری ویژه‌ئی بپردازد.» (21)

احتمالن اگر گفته شود چرا ترموستاتی دیجیتال، که از محیط تاثیر می‌پذیرد و فرآیندی انجام می‌دهد و عکس‌العملی نشان می‌دهد، در این تعریف نمی‌گنجد، نویسنده پاسخ خواهد داد که چون کنشگریِ آن *ویژه* نیست. برعهده‌یِ او است که تعریفی از کنشگریِ ویژه بدهد بی‌آن‌که تعریف‌اش به دور بینجامد. اگر نویسنده در دفاع بگوید در کنشْ وجودِ باور و خواست پیش‌فرض است هم دردسر کم نخواهد شد. زیرا، چنان‌که در فقره‌یِ سوم همین بخش خواهد آمد، نویسنده باور را تنها مختصِ انسان می‌داند. پس با افزودنِ باور و خواست به این تعریف، هوش دیگر قابلِ اطلاق به موجوداتی غیر از انسان نخواهد بود. هرچند، به تصریحِ نویسنده، تعریفِ پیش‌گفته قرار است تعریفی برای هوشِ مصنوعی هم باشد.

2- «اطلاع/ آگهی {information} عبارت است از رشتۀ سامانمندی از نشانه‌ها که با نمادهای طبیعی یا ساختگی [/مصنوعی]، یا معنای این رشتۀ سامانمند از نشانه‌ها یا نمادها که از یک هستومند هوشمند (چه هوشمند طبیعی و چه هوشمند ساختگی) به یک یا چند هستومند هوشمند دیگر انتقال می‌یابد. پیام آن ظرف یا حاملی است که اطلاع/ آگهی برای رسانش در آن‌ جای می‌گیرد؛ گاه نیز پیام به معنای خود اطلاع/ آگهی است.» (23)

طبقِ این تعریف اگر کلماتی روی کاغذی نوشته شده باشند، ولو به زبانی که نه من بدانم و نه دوست‌ام، و آن کاغذ رویِ زمین انداخته شده باشد و من آن کاغذ را بردارم و به دوست‌ام بدهم، آن کلمات ناگهان بدل به *اطلاع* می‌شوند. اما اگر من متنی را بنویسم و سپس دوباره خودام آن را بخوانم، دیگر *اطلاعی* در کار نیست. زیرا در این تعریف، از طرفی، صرفِ انتقالِ رشته‌یِ سامانمندی از نشانه‌ها بین دو هوشمند برایِ اطلاع بودنِ آن نشانه‌ها کافی است و از طرفِ دیگر، انتقالِ آن بین دو هوشمندِ متمایز هم لازم است. طرفه‌تر اما جمله‌یِ آخر است. طبقِ آن اگر من جمله‌ای بنویسم و به دوست‌ام بدهم، پیامی که منتقل شده است، *کاغذی* است که آن جمله‌ بر آن نوشته شده است. زیرا، با توجه به آن‌چه در ابتدایِ نقل قول آمده است، از جمله، رشته‌یِ علامت‌ها هم آگهی اند و ظرفِ این آگهی کاغذی است و در جمله‌یِ آخر ظرفِ آگهی پیام دانسته شده است.

3- «باور عبارت است از حالتِ روانی یک انسان در برابرِ یک گزاره که ممکن است آن را راست بینگارد یا دروغ.» (26)

نیازی نیست که در فلسفه خبره باشیم تا بفهمیم این تعریفِ هر گرایش گزاره‌ای‌ای است. نکته‌یِ دیگر این که در این تعریف باور مختص انسان است و طبقِ این تعریف هیچ موجودِ دیگری، از جمله هیچ موجودِ هوشمندِ دیگری، نمی‌تواند باور داشته باشد. چنان‌که دیدیم این راه را بر یکی از دفاع‌ای احتمالیِ نویسنده خواهد بست (نگاه کنید به فقره‌یِ اولِ همین بخش).

4- «توجیه: عبارت است از پذیرش یا پذیراندن یک گزاره یا مجموعۀ چند گزاره بر پایۀ تعلیل استوار بر واقعیت یا تبیین استوار بر دلیل.» (26)

در همین صفحه نویسنده گفته است که تبیین «دلیل‌آوری در بیان چرایی و چگونگی یک کنش یا رویداد» است و تعلیل «یافتن و بیان هرگونه علت یک چیز». قضایای ریاضی نه رویداد اند و نه کنش، علت هم ندارند. پس طبقِ این تعریف نمی‌توان در باور به آن‌ها موجه بود. این نگره حتی موجه بودن در باور به این گزاره را که میزی مقابل من است هم ممتنع می‌کند. زیرا اولن این گزاره درباره‌یِ امرواقعی است و نه رویداد یا کنشی و ثانین شاهدِ من برای آن تجربه است و نه تعلیلی (به معنیِ یافتن و بیان علتی، طبقِ تعریفی که بالاتر از نویسنده نقل کردم) در کار است و نه استدلالی.

5- تعریفِ مختارِ نویسنده را از حدس ببینید:

«گمانه [/حدس] عبارت است از یک نظر یا انگاشته، یا بیان یک نظر یا انگاشته، در نگرۀ آغازین یا بر پایۀ اطلاع ناکامل که می‌تواند راست یا دروغ باشد.» (27)

نیازی به توضیح نیست که حدس دیگر است و بیانِ حدس دیگر. چنان‌که می‌توان باوری داشت و بیان‌اش نکرد. تمایزی که در این تعریف به هیچ گرفته شده است.

دیگر این که در تعریفِ حدس از انگاشته استفاده شده است. انگاشته هم در همان صفحه‌یِ کتاب تعریف شده است:

«انگاشته [/فرضیه] عبارت است از یک یا چند گزارۀ آغازین بس محتمل بر پایۀ یک یا چند رویداد برای تبیین آنها، چونان یک گمانۀ گذرا [...] که با بررسی بیشتر نفی یا تایید می‌گردد.»

چنان‌که دیده می‌شود، نویسنده در تعریفِ گمانه از انگاشته سود برده است و در تعریفِ انگاشته از گمانه، که دورِ جلی است.

6- «هستومند ناانسانیاب، که برای انسان یافتنی نیست. این‌گونه هستومندها ممکن است وجود داشته باشند. ولی انسان هرگز نمی‌تواند دربارۀ هستی یا نیستی این‌گونه از هستومندها سخن بگوید.» (29)

اما نویسنده خود در همین تعریف درباره‌یِ هستی و نیستیِ، به اصطلاحِ نویسنده، «هستومند ناانسان‌یاب» *سخن* گفته است: «این‌گونه هستومندها ممکن است وجود داشته باشند». این *سخنی* است درباره‌یِ وضعیتِ وجودی چنان موجوداتی که طبقِ تعریف او نمی‌توان درباره‌یِ وجود یا عدم آن‌ها سخنی گفت. می‌دانم که با اندکی تغییر می‌توان تعریف را نجات داد. اما، از جمله، همین اندک‌ها است که می‌تواند نشان دهد کسی فلسفه بلد است یا نه.

7- «دستگاه باور مدعی شناخت عبارت است از مجموعۀ به هم پیوسته‌ئی از باورها که از سوی باورمندان شناخت شمرده می‌شوند به گونه‌ئی که آنها را هم راست می‌پندارند و هم توجیه‌پذیر با تعریفی از توجیه که دارند.» (33)

اگر من ادعا کنم که فلان باورِ کسی مفیدِ معرفت است، و اگر مفهومِ توجیه را مندرج در مفهومِ معرفت بدانم، باید آن باور را *فی‌الواقع* موجه بدانم و نه توجیه‌*پذیر*. نیاز به تاملِ زیادی نیست تا دریابیم که ممکن است باوری موجه نباشد ولی توجیه‌پذیر باشد؛ یعنی *ممکن* باشد، مثلن، شاهدی وجود داشته باشد که صدقِ آن را محتمل کند. اما در تعریف بالا هر باوری که *ممکن* باشد موجه باشد و در واقع موجه نباشد، عضوِ دستگاهِ مدعیِ شناخت (کذا) خواهد بود.

8- شبهِ‌علم چنین تعریف شده است:

> «دستگاه باور که با برخورداری از «نمود علمی» ادعای شناخت دارد». (36)
>

و نویسنده آن را یکی از *بدیل*‌هایِ علم، یعنی غیرعلم، دانسته است. اما خودِ علم هم در این تعریف می‌گنجد، چون علم هم *نمودِ علمی* دارد؛ به این دلیلِ ساده که هر چیزی با خود *هم‌نمود* است. پس نمودِ علمی داشتن نمی‌تواند ممیزِ علم و غیرِعلم باشد، چون مابه‌الاشتراکِ آن‌ها است. شبهِ‌علم، علاوه بر نمودِ علمی داشتن، ویژگی‌های دیگری دارد که علم ندارد یا ویژگی‌هایِ دیگری ندارد که علم دارد. نویسنده باید به این ویژگی‌ها اشاره می‌کرد.

9- «انگاره‌گرایی شناخت‌شناختی عبارت است از باور به این که واقعیت یا هستومند مستقل از ذهن تنها از راه انگاره‌ها شناخته می‌شود.» (41)

در این تعریف از ایده‌آلیسمِ معرفتی، یا به قولِ نویسنده انگاره‌گراییِ شناخت‌شناختی، واقع‌گرایی متافیزیکی مفروضِ ایده‌آلیسمِ معرفتی انگاشته شده است، زیرا به موجودِ مستقل از ذهن اشاره شده است. اما ایده‌آلیسمِ معرفتی مستقل از واقع‌گراییِ متافیزکی است.

10- «واقع‌گرایی شناخت‌شناختی عبارت است از باور به واقعیت (مستقل از ذهن) شناختی که از یک هستوند به دست می‌آید.» (42)

نفهمیدم که مستقل از ذهن بودنِ معرفت (یا در اصطلاحِ نویسنده، شناخت) یعنی چه. یکی از مولفه‌هایِ معرفتْ باور است که ذهنی است. پس چگونه ممکن است معرفتْ مستقل از ذهن باشد؟

فکر می‌کنم مطالبِ سه بخشِ اخیر نشان دادند که نویسنده چقدر نادقیق سخن گفته است و چقدر با برخی مسایلِ ابتداییِ فلسفه نا‌آشنا است. در بخشِ بعد به بررسیِ قوت و غنایِ مطالبی می‌پردازم که نویسنده در فصلِ اولِ کتاب درباره‌یِ واقع‌گراییِ علمی، موضوعِ اصلیِ این فصل، نوشته‌ است.



#### 4- خطاهایی که نویسنده در بحثِ واقع‌گرایی مرتکب شده است

در این بخش به قسمتِ اصلیِ فصلِ اول، یعنی مباحثی که نویسنده درباره‌یِ واقع‌گرایی علمی مطرح کرده است، می‌پردازم. فکر می‌کنم خواننده شکیبایی که تا این‌ جایِ نوشته را خوانده باشد، بتواند حدس بزند که نویسنده درباره‌یِ مبحثِ اصلیِ فصل هم اشتباه‌هایِ فاحشی مرتکب شده است. به چندتا از مهم‌ترینِ آن‌ها اشاره می‌کنم.

1- آشفتگیِ در تعریفِ صدق. پیش‌تر کمی در این‌باره سخن گفتم و در این بخش از جنبه‌ای دیگر بدان می‌پردازم. لب‌اللباب ادعایِ واقع‌گرایی علمی این است که وضعیت صدق و کذبِ جمله‌هایِ علمیِ ناظر به موجوداتِ مشاهدتی و جمله‌هایِ علمیِ ناظر به موجوداتِ نظری یک‌سان اند. یعنی، مثلن، همان‌طور که «مریخ وجود دارد» صادق است، «کوارک وجود دارد» هم صادق است. در مقابل ضدِواقع‌گرایانِ علمی، عموماً، معتقد اند که جمله‌هایِ سنخِ اول صادق اند و جمله‌هاییِ سنخ‌ِ دوم صادق نیستند؛ جمله‌هایِ سنخِ اول شان ِ توصیفی دارند ولی جمله‌هایِ سنخ دوم جهان را توصیف نمی‌کنند. البته ممکن است جمله‌هایِ سنخِ دوم را برای پیش‌بردِ کارهایِ علمی *پذیرفت.* اما این جمله‌ها نمی‌توانند متعلقِ باور باشند. زیرا باور آوردن به گزاره‌ای مستلزمِ تعهد به صدقِ آن گزاره است، ولی پذیرفتنِ گزاره‌ای مستلزمِ چنین تعهدی نیست. اما نویسنده، که خود را واقع‌گرایِ علمی می‌داند، از همان آغاز متفاوت بودن وضعیت صدق و کذبِ این دو را پذیرفته است:

«در بحث از هستومندهای مشاهده‌پذیر و هستومندهای مشاهده‌ناپذیر باید دو گونه «راستی» را از هم باز شناخت: «راستی نگری» چونان راستی نگره‌های علمی دربارۀ هستومندهای مشاهده‌پذیر، و راستی «مشاهده‌ئی»، چونان راستی گزاره‌ها دربارۀ هستومندهای مشاهده‌پذیر.» (31)

و بعدتر هم تاکید می‌کند:

> «بر پایۀ این سویۀ واقع‌گرایی علمی، توصیف‌های گزاره‌ها دربارۀ هستومندهای هر یک از دو تراز حسیاب-مشاهده‌پذیر، و ناحسیاب-مشاهده‌ناپذیر (از میان هستومندهای نگری) از شرایط راستی [/صدق] در همان تراز برخوردارند.» (51)
>

نویسنده، طبقِ معمول، توضیح نمی‌دهد که منظور از «دو گونه راستی» چیست؟ مثلن منظور این است که در حوزه‌ای منظور از «صدق» صدقِ تطابقی است و در حوزه‌ای منظور صدقِ معرفتی؟ به هر حال این عبارت‌ها را نشان می‌دهد که نویسنده به آستانه‌یِ فهمِ مساله‌یِ واقع‌گراییِ علمی، که خود را مدافعِ آن می‌داند، نزدیک هم نشده است.

2- تقریرِ غلطِ آموزه‌یِ واقع‌گراییِ معناشناختی.

> «{واقع‌گرایی معناشناسانه یعنی} باور به راستی همنهشتی گزاره‌های علمی در بازگشت آنها به هستی برون‌آختی هستومندها و رویدادها». (48)
>

این یکی از بدفهمی‌هایِ مهم نویسنده است که موجبِ بدفهمی‌هایِ متعددی شده است که به برخی از آن‌ها در همین بخش اشاره خواهم کرد.

واقع‌گراییِ معناشناسانه، همان‌که نویسنده از آن «واقع‌گرایی دلالت‌شناختی» تعبیر می‌کند، درباره‌یِ حوزه‌ای، یعنی جملاتِ آن حوزه شرایطِ صدق دارند. مثلن یعنی عباراتِ خاصِ آن حوزه *قرار است* به چیزی ارجاع دهند؛ قطع نظر از این که بدهند یا ندهند. ممکن است کسی به واقع‌گراییِ معناشناسانه‌ در حوزه‌یِ اخلاق قائل باشد، ولی هم‌چنین قائل به وجود هیچ امرواقعی که عبارت‌هایِ اخلاقی بدان ارجاع دهند، نباشد. چنین کسی قائل به نظریه‌یِ خطا (error theory) است. یعنی گزاره‌هایِ اخلاقی را قابل صدق و کذب می‌داند و در عینِ حال همه‌یِ آن‌ها را کاذب می‌داند. واضح است که اگر این جمله‌ها صادق نباشند، قطعن متعلقِ معرفت هم نخواهند بود؛ زیرا صدق شرطِ لازمِ معرفت است. هم‌چنین کسی که جمله‌هایِ اخلاقی را اصلن صدق‌و‌کذب‌بردار نمی‌داند، به واقع‌گرایی معناشناسانه در اخلاق قائل نیست. مثلن کسی که معتقد است «احکام»ِ اخلاقی، مانند «قتل بد است»، صدق‌وکذب‌بردار نیستند، بلکه تنها بیانِ احساسی اند، (در این‌جا بیانگرِ احساسِ تنفر از قتل اند، یعنی همان را بیان می‌کنند که «قتل، اَه»)، به ضدِواقع‌گرایی معناشناسانه در اخلاق باور دارد. به همان قیاس می‌توان منظور از واقع‌گرایی و ضدِواقع‌گرایی درباره‌ی موجوداتِ نظری را دریافت. با توجه به آن‌چه گفتم، طبقِ تعریف می‌توان دریافت که واقع‌گرایی معناشناسانه در حوزه‌ای، علی‌الاصول، با ضدِواقع‌گرایی متافیزیکی در همان حوزه قابلِ جمع است. اما در تعریفِ مختارِ نویسنده، واقع‌گرایی معناشناسانه مستلزمِ واقع‌گراییِ متافیزیکی است، که البته غلط است. به عبارتِ دیگر نویسنده تفاوتِ بینِ *شرایطِ صدق داشتن* جمله‌ای و *تحققِ آن شرایطِ صدق* را درک نکرده است. طبقِ واقع‌گراییِ معناشناسانه‌یِ علمی جمله‌هایِ حاوی عبارت‌هایِ نظری *شرایطِ صدق* دارند؛ حتی اگر این شرایط *محقق نشده باشند* و حتی اگر *هیچ‌گاه* محقق نشوند. چنان‌که «آسمان زرد است»، شرایطِ صدق دارد، به همبن علت هم صدق‌وکذب‌بردار است، ولی چون این شرایط محقق نشده اند، کاذب است. اگر این دو نکته را خلط کنیم، تفاوتِ واقع‌گراییِ معناشناسانه و واقع‌گراییِ متافیزیکی را درنیافته ایم؛ چنان‌که نویسنده درنیافته است و هرجا به واقع‌گراییِ معناشناسانه ارجاع داده، همین اشتباه را مرتکب شده است، مثلن:

> «در این نگرش {یعنی واقع‌گرایی معناشناسانه} پذیرفته می‌شود که نگره دارای «ارزش راستی» است و به مدلول واقعی در جهان واقعی ارجاع راستین دارد.» (51)
>

یا:

> «این نگرش در برابر ندانم‌گرایی و شک‌گرایی می‌ایستد.» (51)
>

و از خود نپرسیده است چرا آموزه‌ای معناشناسانه را اولن مخالفِ آموزه‌هایی معرفتی دانسته است. اگر به چنین پرسشی عطفِ نظر می‌کرد، می‌توانست به اشتباهِ خود آگاه شود.

3- درنیافتنِ ارتباط بین انواعِ واقع‌گرایی‌. مثلن:

> «چنان همبستگی‌ئی میان سویه‌‌های هستی‌شناختی و شناخت‌شناسی واقع‌گرایی علمی وجود دارد که دومین سویه همواره بر نخستین سویه استوار است، به گونه‌ئی که نمی‌توان واقع‌گرایی علمی شناخت‌شناختی را پذیرفت و واقع‌گرایی علمی هستی‌شناختی را نپذیرفت.» (54)
>

چنان که روالِ معتادِ نویسنده است، استدلالی در کار نیست. ولی بگذارید استدلالی را که احتمالن در ذهن داشته است، بازسازی کنیم. فرض کنید من به جمله‌ای که خبر از وجودِ موجودی نظری می‌دهد، معرفت دارم. چون معرفت مستلزمِ صدق است، پس آن جمله صادق است. طبقِ نظریه‌یِ تطابقیِ صدق، پس امرِواقعی در جهان وجود دارد که صادق‌سازِ آن جمله است. آن امرِواقع همان موجودِ نظری است. پس آن موجودِ نظری وجود دارد.

اگر کسی یکی از مقدماتِ این استدلال را نپذیرد، نخواهد پذیرفت که واقع‌گراییِ معرفتیْ مستلزمِ واقع‌گراییِ متافیزیکی است. اتفاقن برخی فیلسوفان به سببِ نپذیرفتنِ نظریه‌یِ تطابقیِ صدق، و در مقابل اختیار کردنِ نظریه‌یِ انقباضیِ صدق، این استدلال را نمی‌پذیرند و معتقد اند که می‌توان به واقع‌گراییِ معرفتی باور داشت بی‌آن‌که متعهدِ به واقع‌گراییِ متافیزیکی بود. به عبارتِ دیگر اگر صدق جمله‌ها، الزامن، تعهدِ وجودی‌آور نباشد، می‌توان به جمله‌ای معرفت داشت و به تبع آن را صادق دانست، بی‌آن‌که الزامن چیزی در جهان باشد که سببِ صدقِ آن جمله باشد. پس می‌توان جمله‌هایِ ناظر به موجوداتِ نظری را صادق دانست، بی‌آن‌که به وجودِ موجوداتِ نظری متعهد بود. پس، برخلافِ نظرِ نویسنده، آموزه‌یِ واقع‌گراییِ معرفتی با آموزه‌یِ ضدِواقع‌گراییِ متافیزیکی، علی‌الاصول، قابلِِ جمع است. طرفه این که نویسنده، که در تعریفِ صدق سیاهه‌یِ نظریه‌های متفاوت و متنافر صدق را چون تعریفی واحد آورده است، به نظریه‌ییِ انفباضیِ صدق، که به بحثِ واقع‌گراییِ علمی مربوط است، اشاره نکرده است.

عدمِ تفطن به آن‌چه در این فقره و فقره‌یِ پیشین گفتم موجب شده است نویسنده احکامِ نادرستِ بسیاری صادر کند؛ از جمله:   

> «پادواقع‌گرایی نافراگیر باید دست‌کم در نخستین سویه، یعنی سویۀ هستی‌شناسی، واقع‌گرا باشد، زیرا واقع‌گرایی در سویه‌های دیگر بی‌واقع‌گرایی در این سویه ممکن نیست.» (49)
>

اما، چنان که دیدیم، هم واقع‌گراییِ معناشناسانه و هم واقع‌گرایی معرفتی با ضدِواقع‌گرایی متافیزیکی قابلِ جمع اند. این اشتباه‌ها باعث شده است که بخشی که به «درهم‌آمیزی سویه‌هایی از واقع‌گرایی و پادواقع‌گرایی» اختصاص دارد، آکنده از آراءِ نادرست باشد و مثلن، علی‌الاصول، چنین روی‌کردی ممکن شمرده شود: «واقع‌گرایی شناخت‌شناختی-پادواقع‌گرایی دلالت‌شناختی{معناشناسانه}» (60) و چنین تعریفِ مهملی از آن به دست داده شود: «این ایستار عبارت است از باور به امکان دستیابی به یک نگرۀ همنهشت با واقعیت بی‌آن‌که نیازمند به دلالت ویژواژه‌های نگری آن نگره بر برون‌آختگان باشد.» (60). نشان دادنِ مهمل بودنِ این تعریف را، به عنوانِ تمرین، به خواننده وامی‌گذارم.

4- تقریرِ نادرستِ محلِ نزاع. محلِ اصلیِ نزاعِ بینِ واقع‌گرایی و ضدواقع‌گراییِ علمی، موقعیتِ وجودی موجوداتِ مشاهده‌ناپذیر در مقایسه با موجوداتِ مشاهده‌پذیر است. ضدِواقع‌گرا تنها به وجودِ مشاهده‌پذیرها قائل است و واقع‌گرا وجودِ مشاهده‌ناپذیرها را هم می‌پذیرد. اما نویسنده تعریفی از مشاهده‌پذیر و مشاهده‌ناپذیر داده است که مناقشه را منحل می‌کند:

> «هستومند مشاهده‌پذیرِ نامستقیمِ بالفعل» [...] که به یاری دارک‌ها [=خاصه‌ها] و تاثیرهایش دریافت می‌شود؛ یا با ابزارهایی دریافتنی است که یا گسترش‌دهندۀ توانایی حس‌های انسان اند یا در توجیه کارکردهایشان وابسته به فرض آن هستومندهایند (مانند الکترون‌ها و کوارک‌ها» (29)
>

اولن این قرار است تعریف «هستومند مشاهده‌پذیرِ نامستقیمِ» *بالفعل* باشد، ولی در این تعریف از «دریافتنی» استفاده شده است که خبر از امری *بالقوه* می‌دهد. ثانین بیایید کمی به معنیِ «توجیه» در این عبارت دقت کنیم. قرار است وجودِ موجوداتِ موردِ نظر، کارکردِ ابزارهایی را *توجیه کنند.* اما کارکردِ ابزارها گزاره نیستند تا به معنیِ دقیقِ کلمه *توجیه* شوند. برای توجیهِ باور به این گزاره که فلان دستگاه کار می‌کند هم که به فرضِ وجودِ چنان موجوداتی نیاز نیست. کافی است که ببینیم آن دستگاه *کار* می‌کند. احتمالن منظور از «توجیه» تبیین است. پس نویسنده قائل است که اگر فرضِ وجودِ موجوداتی به کار تبیینِ کارکردِ دستگاهی بیاید، می‌توان وجودِ آن‌ها را *دریافت*، یعنی به وجود آن‌ها *معرفت* یافت و آن موجودات، به یک معنی، *مشاهده‌پذیر* اند. اما این ادعا که می‌توان به وجودِ چیزی از این طریق معرفت یافت که فرضِ وجودِ آن چیز به کارِ تبیین روی‌داد یا امرواقعی می‌آید، عبارتِ اخرایی از قائل بودن به مفیدِ معرفت بودنِ استنتاجِ به‌ترین تبیین است. نکته این است که معتقدین به واقع‌گراییِ علمی برایِ اثباتِ وجودِ موجوداتِ نظری، به استنتاجِ به‌ترین تبیین متوسل می‌شوند. به نظر آن‌ها به‌ترین تبیین برای موفقیتِ نظریه‌هایِ علمی این است که موجوداتِ نظریِ مربوطه موجود اند. در مقابل ضدِواقع‌گرایانِ علمی معتقد اند که حتی اگر فرضِ وجودِ موجوداتِ نظری به‌ترین تبیین برایِ موفقیتِ نظریه‌هایِ علمی باشد، چون استنتاجِ به‌ترین تبیین صدق‌رسان نیست، نمی‌توان از طریقِ چنین استنتاجی به وجودِ موجوداتِ نظری معرفت پیدا کرد. به عبارت دیگر یکی از مهم‌ترین اختلافِ‌هایِ واقع‌گرایان و ضدِواقع‌گرایان علمی، وافی به صدق بودنِ استنتاجِ به‌ترین تبیین است. اما نویسنده در مقامِ تعریف این اختلاف را حل کرده است. او محلِ نزاع را درنیافته است.

از طرفی اگر آن‌ اموری که سرنمونِ مشاهده‌ناپذیرها اند، یعنی الکترون و کوارک، در تعریفِ نویسنده، مشاهده‌پذیر اند، پس واقع‌گرایان و ضدِواقع‌گرایان بر سر چه منازعه می‌کنند؟ به دیگر سخن دیگر، چه موجوداتی در این تعریف نویسنده از مشاهده‌ناپذیر می‌گنجند؟:  

> «هستومندی نگری که در این یا آن علم آروینی در نگره بیان و پذیرفته می‌شود بی‌آن‌که در آینده‌ای پیش‌بینی‌پذیر به گونه‌ئی مستقیم یا نامستقیم مشاهده شود»(31)
>

توجه کنید که استنتاجِ به‌ترین تبیین مفیدِ مشاهده‌یِ غیرمستقیم دانسته شده است و معمولن همه می‌پذیرند که استنتاجِ به‌ترین تبیین مویدِ وجودِ موجوداتِ نظری است. آیا کسی هست که به وجودِ چیزی قائل باشد که نه به مشاهده درمی‌آید و نه به کارِ تبیین پدیده‌ای می‌آید؟ آیا ضدِواقع‌گرایان چنان انسان‌هایِ نامعقولی اند که مدعیِ چنین خزعبلی اند؟ ظاهرن نویسنده چنین گمان کرده است. بارِ دیگر باید گفت که نویسنده اصلن محلِ نزاع را درک نکرده است.

5- تقریرِ نا‌به‌جا و نادقیقِ استدلالی مشهور. در بخشِ ماقبلِ ‌آخرِ فصل به استدلالِ ثابت ماندنِ مدلول‌ها در عینِ تغییر کردنِ اوصافی که نظریه‌ها بدان‌ها نسبت می‌دهند، اشاره شده است. خلاصه‌یِ این استدلال چنین است: 1) اوصافی که برایِ برخی موجوداتِ نظری‌ در نظریه‌هایِ پیشین برشمرده می‌شدند، با اوصافی که در نظریه‌یِ فعلی بدان‌ها اطلاق می‌شوند، متفاوت اند. 2) معنایِ واژه‌ها را اوصافِ متناظرِ آن‌ها تعیین می‌کند، پس 3- الفاظِ نظری در نظریه‌هایِ پیشین و نظریه‌هایِ فعلی، مثلن «الکترون» در نظریه‌یِ تامسون و نظریه‌یِ فعلی درباره‌یِ اتم، معنایِ واحدی ندارند. نویسنده تقریری از این برهان، بدون تصریح به مقدماتِ معناشناسانه‌یِ آن به دست داده است و عملن با ردِ مقدمه‌یِ دوم آن را ناصحیح دانسته است (البته او اصلن به مقدمه‌یِ دوم تصریح نکرده است تا آن را تصریحن رد کند). این برهان اولن برای نشان دادن قیاس‌ناپذیریِ نظریه‌هایِ علمی اقامه شده است. البته به نظر می‌رسد که بتوان از زرادخانه‌یِ این برهان سلاحی برایِ تقویتِ برهانِ فرااستقرایِ بدبینانه، که به نفعِ ضدواقع‌گرایی اقامه شده است، فراهم کرد. مجملِ برهانِ فرااستقرایِ بدبینانه چنین است: طبقِ نظریه‌هایِ علمیِ فعلی بسیاری موجوداتِ نظریِ نظریه‌هایِ پیشین وجود ندارند (مثلن اثیر و فلوژیستون). پس موجوداتِ نظریِ نظریه‌هایِ فعلی هم وجود ندارند. پس واقع‌گراییِ علمی غلط است (پایان برهان). اگر استدلالی را که در اولِ این فقره آوردم بپذیریم، موجوداتِ نظری ناموجودِ نظریه‌های پیشین به موجوداتی چون اثیر و فلوژیستون محدود نمی‌شوند. حتی احکامِ وجودی‌ای که نظریه‌هایِ پیشین درباره‌یِ «الکترون» و «پروتون» صادر می‌کردند هم نادرست اند، هر چند در نظریه‌هایِ فعلی هم حکم به وجود «الکترون» و «پروتون» می‌دهیم. اما این احکام لفظاً مشابه، معناهایِ متفاوتی را افاده می‌کنند (استدلالی را که در ابتدایِ این فقره آوردم به یاد بیاورید: چون اوصافِ ملازم این الفاظ دیگر شده اند، و معنایِ آن‌ها را اوصافِ ملازم‌شان تعیین می‌کند، احکامِ که با این الفاظ بیان می‌شوند هم دیگر شده اند). اما نویسنده هیچ کوششی برایِ این روشن‌ کردنِ ربطِ این استدلال‌ها نکرده است. او نه گفته است که این برهانِ منقول در اولِ این فقره چه را هدف گرفته است و نه گفته است که چگونه به بحثِ واقع‌گرایی علمی ربط پیدا می‌کند. مهم‌تر این که او که مدعی است نظریه‌هایِ فعلی به همان موجوداتِ نظریِ نظریه‌‌هایِ پیشین ارجاع می‌دهند، ولو با اوصافِ دیگری، اشاره‌ای به عباراتِ نظریِ‌ نظریه‌هایِ پیشین که طبقِ نظریه‌هایِ فعلی مرجعی ندارند، مانند «اثیر» و «فلوژیستون» نمی‌کند. اتفاقن همین موارد اند که برای ادعایِ واقع‌گرایی دشواری‌هایِ مهمی می‌سازند. خلاصه این که خواننده اصلن درنمی‌یابد، احتمالن چون نویسنده اصلن درنیافته است، که برهان برایِ چه آمده است؛ چه ربطی به مساله‌یِ واقع‌گرایی دارد؛ تقریرِ دقیقِ برهان چیست؛ و چه اشکال‌هایِ مهمی بدان وارد شده است.

گمان می‌کنم در این بخش نشان دادم که نویسنده ابتدایی‌ترین موضوع‌هایِ مرتبط با بحث واقع‌گراییِ علمی را درنیافته است. از جمله صدق، مشاهده‌پذیری، استنتاجِ به‌ترین تبیین، و واقع‌گرایی معناشناسانه. هم چنین نشان دادم که به ربطِ یکی از معدود برهان‌هاییِ که آورده است (البته مجمل و بی‌دقت) با مساله‌ی واقع‌گراییِ علمی اشاره‌ای نکرده است.



#### 5- پرگویی و هیچ‌نگویی

تا به حال به محتوایِ فصلِ اولِ کتاب پرداختم و اکنون می‌خواهم به صورت و ساختار آن بپردازم. کتاب پر است از مطالبِ زاید و گاه بدیهی. مثلن:

> «استدلال/ دلیل‌آوری عبارت است از بیان دلیل یا گواه‌آوری برای یک کنش یا رویداد یا اندیشه در راستای قانع‌سازی فرد دیگر در پذیرش یا ناپذیرش هستی آن کنش یا رویداد یا نتیجه.» (26)
>

این که استدلال را با دلیل آوردن تعریف کنیم، چه لطفی دارد و چه گرهی می‌گشاید؟ یا:

> «پیش‌بینی عبارت است از دانستن و بیان هر رویداد پیش از آن‌که، در آیندۀ نزدیک یا دور، رخ دهد.» (26)
>

آیا واقعن به این تعریف نیازی هست؟ آیا دانستن معناهایِ کلمه‌هایِ «پیش» و «بینی» برای دانستنِ معنایِ «پیش‌بینی» کافی نیست؟ از این دست پرگویی‌هایِ بی‌حاصل در کتاب زیاد است:

«نشانه‌شناسی عبارت است از دانش بررسی فراگیر جستارهای مرتبط با نشانه و چگونگی نشانه‌گری.» (23)

برای نمونه‌هایِ دیگر نگاه کنید به «تعاریف»ِ دستورِ زبان (24) طبیعت (27). برخی از این‌ عبارت‌هایی که تعریفی از آن‌ها به دست داده شده است، سپس‌تر حتی به کار هم نرفته اند.

نوع دیگری از زیاده‌گویی‌هایِ نویسنده، تکرارهایِ نالازم است. مثلن پس از تعریفِ هستی‌شناسی نوشته است:

«**یادآوری.** در پیوند با این جستارها نگره‌ای گوناگون هستی‌شناسی وجود دارند و چه بسا بتوانند وجود داشته باشند.» (34)

و مشابه همین جمله را در آخرِ پاره‌هایی که درباره‌یِ شناخت‌شناسی، دلالت‌شناسی، ارزش‌شناسی و روش‌شناسی است، (34-35) درباره‌یِ فقراتِ اخیر یادآوری کرده است. البته این نظیره‌گویی‌های بی‌محتوا در کتاب فراوان اند (مثلن بنگرید به: 49-51، 48).

تذکر نمونه‌ای دیگری از این زیاده‌گویی‌ها خالی از لطف نیست. نویسنده در صفحه‌یِ 42 تعریف کرده است که واقع‌گرایی در هر حوزه‌ای یعنی قائل بودن به این که موضوعِ آن حوزه مستقل از ذهن وجود دارد. سپس تا صفحه‌یِ 45 بیست نوع واقع‌گرایی (دینی، عرفانی، ریاضی، درباره‌یِ رنگ و...) را بر می‌شمرد و عملن هیچ چیز بیش از این نمی‌گوید که: واقع‌گرایی درباره‌یِ الف یعنی قائل بودن به این که موضوعِ الف مستقل از ذهن وجود دارد.

هم‌چنین بسیاری تقسیم‌بندی‌هایی در متن آورده شده اند، بی‌آن‌که حتی جمله‌ای درباره‌یِ این شقوق مختلف گفته شود. مثلن نویسنده هجده نوع واقع‌گرایی را در صفحه‌‌هایِ 46 و 47 برمی‌شمرد، هفده نوع ضدِواقع‌گرایی را در صفحه‌هایِ 62 و 63. از همین سنخ است «شماری از جستارهای برجسته، در پیوند واقع‌گرایی در علم یا واقع‌گرایی علمی» که در صفحه‌یِ 57 آمده است خوش‌بختانه سیاهه‌یِ اخیر را زیر هم ننوشته است و این سبب شده است کاغذِ کم‌تری به هدر رود. همچنین مکرر در مکرر واقع‌گراییِ علمی به معنی خاص و عام را تعریف کرده است: صفحه‌یِ 42، صفحه‌یِ 47، صفحه‌یِ 48 و صفحه‌هایِ 49-50.

ذکر یکی از موارد هیچ‌نگویی نویسنده، خالی از لطف نیست. او فصلی را آغازیده است با عنوان: «تاریخچۀ واقع‌گرایی علمی» (56). اما چند سطر بعد نوشته است: «در این نوشتار جایی برای پرداختن به تاریخ یا تاریخچۀ واقع‌گرایی فلسفی و علمی نیست» (57). البته این بخش در کم‌تر از یک صفحه به انتها رسیده است.

نویسنده تنها وقتی دست‌و‌دل‌بازانه افاضه می‌کند که می‌خواهد مطالبِ حاشیه‌ای و بی‌ربط و صفحه‌پرکن بگوید. وقتی سخن از استدلالِ فلسفی است، و نه سیاهه ردیف کردن و شقوقِ بی‌حاصل افزودن، نویسنده بسیار هم خساست می‌کند. تنها برهانی که مستقیمن به نفعِ واقع‌گرایی اقامه شده است، برهانِ *معجزه نیست*، است. که کمی بیش از یک صفحه را به خود اختصاص داده است. البته بیش‌ترِ همین یک صفحه هم به مکرر در مکرر گفتنِ معنایی واحد صرف شده است. اما ببینید آغازِ تقریرِ این برهان را:

> «این برهان یا دلیل یا گواه هم‌اینک از آوازۀ بسیار برخوردار است. ما نیز، بی‌آن‌که به بنیادهای آن بپردازیم بر آن پای می‌فشریم.» (64)
>

در فصلی که به واقع‌گراییِ علمی اختصاص دارد چه کاری واجب‌تر از پرداختن به بنیادهایِ برهانی به نفعِ این آموزه؟

از این موارد در کتاب فراوان است:

> «دربارۀ پادواقع‌گرایی {...} سخن بسیار است. ولی در این نوشتار جایی برای سخن دربارۀ آن، و همچنین ارزیابی آن، نیست.» (62)
>

چرا در نوشتاری که راجع به واقع‌گرایی و ضدِواقع‌گرایی است، جایی برایِ پرداختن به ضدِواقع‌گرایی نیست ولی فرصت پرداختن به تعریف دستور زبان و واقع‌گرایی عرفانی هست؟

البته نویسنده فرصت را برای حکم صادر کردن از دست نمی‌دهد:

> «ما چنین تصویری را از این‌گونه بهره‌گیری و از ریاضیات و منطق نمی‌پذیریم.» (61)
>

> «این به گونه‌ئی باور به صِرفِ بسندگی آروینی نگره‌های علمی می‌انجامد که در آروین‌گرایی برساختی بازتاب دارد. به باور ما این ایستار پایۀ استواری ندارد.» (60)
>

> «ما بر این باوریم که به راستی در علم و نگره‌های علمی پیشرفت رو می‌دهد؛ از این رو با کسانی که پیشرفت علمی را نمی‌پذیرند همرای نیستیم.» (65)
>

نویسنده استدلالی برای این باورها نیاورده است و تنها به صدورِ *فتوا* بسنده کرده است.

بی‌پرده بگویم، نویسنده هرجا بحث دشوار و نیازمند درک و مطالعه بوده است، بحث را درز گرفته و هرجا توانِ لفاظی و شعبده با کلمات داشته، عنانِ قلم را رها کرده است.



#### خاتمه

برخی سه ساحتِ روانی‌ای را که فروید برشمرده است با سه نفسِ اماره و لوامه و مطمئنه مطابقت داده اند و اولی را متناظرِ ناخودآگاه دانسته اند. من نمی‌دانم که این مطابقت موجه است یا نه. ولی می‌دانم که این کتاب، که به اعترافِ نویسنده اثرِ خامه‌یِ ناخودآگاهِ موسی اکرمی است، بسیار بد است: إِنَّ النَّفْسَ لأَمَّارَةٌ بِالسُّوءِ.

بدان خاطر این نقد را نوشتم که عنوانِ کتاب، نامِ نویسنده و اعتبارِ ناشر سبب نشوند تا برخی نوآموزانِ گم‌راه شوند و فکر کنند با خواندنِ این کتاب خوشه‌ای از خرمنِ فلسفه خواهند چید و، از آن بدتر، گمان کنند فلسفه‌ورزی کاری است که به شوخی‌اش بتوان گرفت و در کم‌تر از دوماه و با مراجعه به ناخودآگاه سیصد-چهارصد صفحه فلسفه *سرود*.

این کتاب بیش از هرچیر نشان می‌دهد که بی‌تحقیق و مراجعه‌یِ مکرر به متونِ فلسفی و بی‌دقت و تمرکز نمی‌توان کاری فلسفی انجام داد. هم‌چنین نشان می‌دهد سپردنِ قلم به دستِ ناخودآگاه که مسخرِ غرایز است، و به تنهایی حتی به کارِ اطفاء غرایز، از جمله شهرت‌طلبی و مریدپروی، هم نمی‌آید، چه نتایجِ ناخوش‌آیندی به بار می‌آورد.

البته ما با چنین رویه‌ای، پرگفتن و هیچ نگفتن، آشنا هستیم. بسیاری از استادانِ حکمت و اکابرِ معرفت در دیارِ ما چنین می‌کنند. پنجاه دقیقه از فرصت یک‌ساعته سخن‌رانی خود را به شعرخوانی، ذکرِ امورِ بدیهی و خاطره‌گویی می‌گذرانند و سپس می‌گویند که متاسفانه فرصتِ گشودنِ بحث نیست و مستمعان از این که فرصت کوتاه بود و چقدر کم داشت، انگشتِ‌حسرت‌گزان محفلِ این استادان را ترک می‌کنند. اما باید به جنابِ اکرمی بگویم که اندک‌اندک فضا در حالِ دیگر شدن است. همان‌طور که پیش‌ترها معتقد بودند که عینک سواد نمی‌آورد، بسیاری مفتونِ شعبده‌یِ کلمات نمی‌شوند و واج‌آراییِ «ویژواژه» و طنینِ «فرنام» و «فرگشت» و «فرگرد» دل‌شان را نمی‌برد. بی‌مایه فطیر است، استاد.



------

[[1\]](#_ednref1) تنها مرجعِ نقل‌قول‌هایِ متنِ کتاب:

اکرمی، موسی، *درآمدی به فلسفۀ کیهان‌شناسی*. تهران: نگاه معاصر. 1392.

است. به همین سبب در ارجاع‌ها به ذکر شماره‌یِ صفحه بسنده کرده ام.

[[ii\]](#_ednref2) صفحه‌هایی را که به منابعی برای مطالعه‌یِ بیش‌تر و تکرار فهرستِ هر فصل در ابتدایِ هر فصل مختص شده اند، حذف کرده ام.

[[iii\]](#_ednref3)  آن‌چه بین دو آکولاد می‌آید، یا افزوده‌ی من است. «{...}» یعنی بخشی از متن را در نقل حذف کرده ام.
